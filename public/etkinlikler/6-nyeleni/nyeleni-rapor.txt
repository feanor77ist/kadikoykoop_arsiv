Gıda Egemenliği İçin 2. Nyeleni Avrupa Forumu: Bir gıda egemenliği yaratmak / Kadıköy Kooperatifi katılımcıları görüşü

Kadıköy Kooperatifi, 2. Avrupa Nyeleni Gıda Egemenliği Forumu’na 30 kişilik Türkiye delegasyonu ile beraber katıldı. Forum, 48 ülkeden 600 civarında kişinin katılımıyla gerçekleşti.

	•	Forum’un web sitesi: http://www.nyelenieurope.net

Nyeleni Forum’u nedir?


Nyeleni, tek çocuktur ki bunun Afrika’da bir lanet olduğu düşünülmektedir. Nyeleni, tek ve kız çocuk olarak ailesinin maruz kaldığı aşağılanmadan çok çekmiştir.Erkeklerin üzerine attığı ayıptan kurtulmak için onları kendi toprağında (yani tarımda ve toprağın işlenmesinde) alt etmeyi gizlice aklına koymuştur. 

Çıkan her talibine sürekli olarak evlilik bekleyebilir; öncelikli olanın ailesine, tüm kadınlara saygınlık kazandırma görevi olduğunu söylemiştir. Bu, onun önceliğiydi. Nyeleni çiftçilik yarışmalarına katılmış, köyündeki ve komşu bölgedeki en iyi şöhretle tüm şampiyonları yenmiştir. Şöhreti büyümüştür. Erkekler kibirli bir şekilde ona meydan okudukça, günden güne, rezil bir biçimde hepsi yenilmiştir. 

Nyeleni’nin şöhreti kendi bölgesinin sınırlarını aşmıştır, yaşayan bir efsaneye dönüşmüştür. İşte bu an, onun şöhretinin oluştuğu ve saygınlık kazandığı andır. Ve efsaneye göre buralarda yağmurlu geçen kışın başlangıcı olmuştur ve bugün yediğimiz tahıl olan yabani çeltiği evcilleştirmiştir. Ayrıca Nyeleni sayesinde “küçük darı” anlamına gelen ve samio olarak adlandırılan pek çok darı çeşidimiz olmuştur. Nyeleni’nin babası Nianso; annesi ise Saucra olarak bilinmektedir, Siracoro’dan gelmektedir. Maalesef tarih bize Nyeleni’nin taliplerinden biriyle evlenip evlenmediği ve çocuğunun olup olmadığı hakkında bir bilgi vermemektedir. İşte bu Nyeleni’nin hikayesidir. 

(http://www.karasaban.net/nyeleninin-hikayesi/)

2007 yılında Mali’de düzenlenen Nyeleni Gıda Egemenliği Forumu, dünyanın farklı bölgelerinden üreticileri, göçerleri, yerli halkları, araştırmacıları, tüketicileri, kadınları ve gençleri bir araya getiren, küresel çaplı büyük bir toplantıydı. Bu toplantıda, gıda egemenliği kavramının genişletilmesi ve toplumun farklı kesimlerini kapsayan, güçlü, tabandan inşa edilen, demokratik bir hareketin oluşturulması hedeflendi. Bu amaçla çeşitli çalışma grupları oluşturuldu ve dünya çapından haberlerin ve tartışmaların aktarıldığı bir bülten oluşturuldu.

	•	Forumla ilgili belge ve bültenlere erişmek için: https://nyeleni.org
	•	Nyeleni Gıda Egemenliği Deklarasyonu için: 
http://www.karasaban.net/nyeleni-bildirgesi-ceviri-erhan-kelesoglu/

2011 yılında Avusturya’nın Klems kentinde, Avrupa’nın ilk bölgesel Gıda Egemenliği Forumu yapıldı. Bu forumda, gıda egemenliği hareketinin Avrupa’da kurumsallaşmasının temelleri atıldı. Bu foruma da tıpkı Mali’de olduğu gibi farklı toplumsal aktörler katıldı, ittifaklar kuruldu ve genişletildi. 

Avrupa Gıda Egemenliği Forumu’nun ikincisi de 2016 Ekim ayında Cluj’da gerçekleşti. Kadıköy Kooperatifi, bu açıdan 2007’den itibaren kurumsallaşmakta olan bu hareketin düzenlediği bir foruma katılmış, küresel çapta inşa edilen bu hareketin bölgesel oluşum sürecindeki tartışmaları izleme şansı bulmuştur. 

Ne tür tartışmalar yapıldı?

Açılış oturumu ve ülke delegasyonlarının kendilerini tanıttığı fuarı ile başlayan forum 2. günde gıda üretim ve tüketim modelleri, gıda dağıtımı, doğal kaynaklar ve müşterekler hakkı ile gıda ve tarım sistemlerinde iş ve sosyal koşullar başlıklarında tematik toplantılar ile devam etti. 
Bu çalışmalarda belirlenen politikalar, sorunlar üzerine farklı ölçekleri hedefleyen eylemlerin tartışılması amacıyla yerel, ulusal, küresel ve Avrupa Birliği politikaları olmak üzere 4 başlıkta çalıştaylar düzenlendi.
Ortak strateji ve kampanyaların ele alındığı bu tartışmanın ardından üreticiler, tüketiciler/kentli hareketler, STKlar ile işçiler ve işçi sendikaları gibi farklı ittifak gruplarını bir araya getiren toplantılar yapıldı.

Yöntem

Tartışmalar farklı ülkelerden gelen üretici, kooperatif, sendika vb temsilcilerinin ilgi ve tercihleri doğrultusunda katıldıkları forumlar biçiminde gerçekleştirildi. Yukarıda bahsedilen her oturumun organizasyon ekibi tarafından önceden belirlenmiş moderatörleri vardı. Bu moderatörler tartışmaya katılmak isteyen kişileri gruplara bölerek tartışmayı şekillendirecek soruların gruplara aktarılması ve bunların derlenerek her başlığın altına öne çıkan öneri veya sorunları toparladılar. Örneğin, yerel politikalara odaklanan tartışma şu sorular üzerinden yürütüldü: Yerel sizin için ne demek? Kim katılıyor? Yerelin pozitif ve negatif etkileri nelerdir? Bu başlık altında, kooperatiflerin önemine, öz-örgütlenmeye, bilgi paylaşımı yapılmasına, gıda egemenliğini destekleyen politikaların nasıl oluşturulabileceğinin düşünülmesinin gerekliliğine, lojistik ve erişilebilirliğe, yüz yüze iletişimin önemine, sokaklara dikkat çekildi, fikirler moderasyon ile paylaşıldı.

Yapılan tartışmalar, Forum Koordinasyon ekibi tarafından dikkatlice izlendi ve belgelendi. Forum koordinasyonu, Forum sonrası sürecin nasıl ilerleyeceği üzerine değerlendirme çalışmalarına devam ediyor. Temel niyet, bundan sonraki süreçte, ülke delegasyonlarının bu hareketi kendi ülkelerinde kurumsallaştırması, geliştirmesi, büyütmesi ve yaygınlaştırması. Bu açıdan her ülkede gıda egemenliği hareketini inşa etmek, gıda egemenliği ağları oluşturmak bir strateji olarak değerlendiriliyor. 

Kadıköy Kooperatifi katılımcıları süreci nasıl değerlendiriyor?

Öncelikle, 48 ülkeden, farklı gündelik dertleri olan kişilerin (temsilcilerin) katıldığı forumun genel olarak farklı deneyimlere tanışıklık kazandırdığı söylenebilir. Türkiye delegasyonunun katılımcıları başta Avrupa bölgesine odaklanan, ancak küresel olarak da tartışılagelen bir çok hususla tanışma, farklı ülke deneyimlerini dinleme, kendisini de bunların bir parçası olarak hissetme şansı buldu.

Nyeleni Forumu öncelikli olarak Avrupa’da gıda egemenliğinin aktörü olabilecek özneleri bir araya getirmeyi başarmış gibi gözüküyor. Bu aktörlerin forumdan haberdar olma ve katılım gösterebilme kanallarının da son yıllarda dirsek teması kurabilmiş olmalarından kaynaklandığını teslim etmek gerekir. Türkiye’de olduğu gibi diğer ülkelerin de delegasyonunda görebildiğimiz aktörlerin bu ilişki ağına dahil olanlardan ibaret olmadığını; hangi oluşumları dışında bıraktığını da düşünmek, nasıl, ne kadar ve hangi önceliklerle bu hareketin yaygınlaşmasını istediğimizi netleştirmede yol gösterici olacaktır.

Avrupa’da yıllardır mevcut olan bir gıda egemenliği hareketi var, köklü bir hareket. Bu açıdan bazı tartışmalar hızlı tüketiliyor, bazı tartışmalar da Türkiye bağlamına yabancı kalabiliyor. Ancak, Doğu Avrupa bölgesi içerisinde değerlendirilen Türkiye’nin bu tartışmalara aşina olması, ilham alması için, bu tarz platformlarda yer alması gerekiyor. Forumda temel olarak gözlemlenen şeylerden biri, tohuma, toprağa ve suya erişimden süpermarketlere kadar 48 ülkenin hepsinin kesişen sorunları var olduğuydu. Bu açıdan Türkiye bağlamında da tartışılagelen meselelerin Avrupa’nın farklı bölgelerinde de tartışıldığını gözlemledik.

Forum’da STK’ların yer yer ön planda olduğu gözlemledik. Bu, çeşitli biçimlerde bazı tartışmaları tıkayabiliyor. Türkiye’de hareket içerisinde yer alan kişilerin gönüllülük temelinde yer almalarına fazlasıyla şaşırdılar. Hayatlarını hareketin çeşitli bileşenlerinin yarattığı fonlar üzerinden geçiren aktivistler ile gönüllü aktivistler arasında bir ayrım, zaman zaman ortaya bir çelişki çıkarıyor. Buradan öğrenilebilecek en temel şey, hareketin öyle ya da böyle, bir şekilde kendi maddi/ekonomik kaynaklarını yaratması zorunluluğu; bu kaynaklar aktivistlerin hayatlarını idame ettirebilmelerinin ve mücadeleyi örgütleyebilmelerinin önemli bir koşulu.

Gezi Direnişi sonrası oluşan forumlarda da gözlemleyebildiğimiz bazı özellikleri Nyeleni Forumu için de söyleyebiliriz. Forumu oluşturan bileşenlerin farklılaşma ve ortaklaşmalarını sağlayacak kendi sorunlarını dillendirmeleri önemli bir başlangıçtır. Sorunların farklılaştığı ve ortaklaştığı yönleri bütünün içerisinde sıralamak, tasniflemek ve sentezlemek de önemli bir adımdır. Nyeleni Forumu’nda da bu adımlar yorucu bir sürecin sonunda kayıt altına alınabilmesiyle, ulusaşırı bir bilgi havuzu ve bilgi paylaşım ağının oluşturulmasını sağlayabilecektir. Ancak nasıl birlikte eyleme geçileceğine dair bir sonraki adımı atmak hep daha yavaş ve daha zahmetli gözüküyor. Forumda da somut eylemlere dair adımlardansa bu adımların konu başlıklarının, eksenlerinin ve ilkelerinin neler olacağına yönelik tartışıldı. Bir sonraki forum ancak daha somut birliktelik ve eylem şekillerine yönelik kararların alınmasına vesile olduğu sürece verimli olacaktır. Bu kararların alınmasında coğrafi ve toplumsal farklılıkları gören ortak eylemlilikleri aramak bir yanda, ortak bir ilke altında tüm aktörlerin kendi yerellerinde bağımsız eylemliliklerine devam etmelerini beklemek diğer yanda farklı kutuplar gibi görünüyor.

Başka bir boyut ise kültürel/toplumsal/siyasal mesafelerdi. Bu durum, farklı gündelik dertlerin siyasi ve coğrafi gerekçeleri nedeniyle ortak bir mücadele stratejisinin oluşmasının güçleşmesiyle neticelendi. Örneğin savaş konusunda bir çok Avrupa ülkesinin beklenen duyarlılığı göstermediği kaydedilebilir. Türkiye delegasyonunun bu konudaki ısrarlı müdahaleleri bir farkındalık yaratabilmiştir.

Kadıköy Kooperatifi özelinde, kooperatif çalışmalarına benzer çeşitli örneklerle karşılaşma, onların deneyim ve tarzlarını öğrenme şansı bulduk. Aynı zamanda “tüketim kooperatifi” modelinin ilgi ile karşılandığı; gıda egemenliği hareketi açısından bir strateji olarak tartışmaya değer olduğunu gözlemledik. İleriki dönemde, hareketin genel tartışmaları ve ihtiyaçlarına istinaden daha hazırlıklı katılımlar gösterebilir ve hareketin oluşum sürecine katkı sunabiliriz. 


Türkiye’de bir gıda egemenliği hareketi kurmak

Gıdayı kimin, nasıl, hangi yöntemlerle ve kim için üreteceği ve gıda kullanıcıları ile nasıl bir ilişki kuracakları konusu, gıda egemenliğinin temelini oluşturuyor. Bu açıdan, Kadıköy Kooperatifi’nin Türkiye’deki gıda egemenliği hareketinin bir parçası olduğu söylenebilir.

Gözlemlediğimiz ve içerisine dahil olduğumuz kadarıyla Türkiye’de gıda egemenliği hareketinin önündeki temel sorunlardan biri bu hareketin kurumsallaşmamış olmasıdır. Gıda egemenliği bir kavram olarak kısıtlı bir çevrede bilinmekte, bu çevre ile ilişki kurmak da, kurumsallaşma sorunundan dolayı, çok kolay görünmemektedir. Dahası, kendisini bu kavram etrafında tanımlasın veya tanımlamasın, bu ağın parçası olan ve olabilecek kurum ve inisiyatifler dağınık bir yapıdadır ve birbirleriyle kurumsal ilişkileri, pratik ilişkileri çok tanımlı ve devamlı değildir.

Bu açıdan Türkiye’de bir tür “gıda egemenliği ağı” kurmanın, bu ağı erişilebilir kılmanın; bu ağın katılımcılarını tanımlamanın; bu ağa “katılım koşullarını” tanımlamanın önemli olduğunu düşünüyoruz. Ağa kurumsal katılımların yanı sıra, bireysel katılımların da mümkün olabileceği, en azından bireysel olarak katkı sunmanın mümkün olduğu; ancak kurumsallaşmayı özendiren, bunun için mevcut inisiyatifleri işaret eden veya benzerlerinin kurulmasını teşvik eden bir tarz, gıda egemenliği ağının kurumsallaşması ve genişlemesine katkı sunacaktır. Türkiye delegasyonunun oluşması ve koordine edilmesi süreci başarı ile gerçekleşti. Bu koordinasyon farklı kesimleri de içine alacak şekilde genişlemeli, farklı ilgi alanlarını ve gündemleri kapsar hale gelmeli, böylelikle hareket etme alanı da arttırılabilir. 

Avrupa’daki tartışmaların ve dünya çapında farklı toplumsal hareketlerin merkezinde olan temel şeylerden bir tanesi, bir hareketin kendi iktisadi kaynaklarını yaratabilmesi, bu kaynakları demokratik bir şekilde hareketi büyütmek ve sürdürmek için kullanabilmesidir. Türkiye’deki gıda egemenliği ağı da bu meseleyi önüne koymalı, bunun üzerinden fikir üretmelidir. Bu açıdan sendika, vakıf, dernek ve kooperatifler, kurumsal kimliklere sahip olması açısından önemli bir işleve sahip olacaktır.

Bir diğer mesele, hareketin araştırma ve söylem üretme kapasitesinde; örgütlenme ve iletişim kapasitesinde güçlenme yaratacak farklı çalışma gruplarının oluşturulması olabilir. Üreticiler, tüketiciler, araştırmacılar, tarım danışmanları ve ziraat mühendisleri gibi çeşitli gruplar, farklı gündemlere de sahip olmaları itibariyle, birbirleriyle koordine olacak şekilde çalışma gruplarına ayrılarak çalışmalarını sürdürebilirler. 

Oluşacak “gıda egemenliği ağı”, kendisini Nyeleni deklarasyonuna benzer bir deklarasyon ile ifade edebilir, katılım ve iletişim kanallarını arttırmak için web sitesi, sosyal medya araçları, basılı ve dijital materyaller yoluyla ifade edebilmelidir. Demokratik ve katılımcı bir koordinasyonun süreci koordine etmesi de faydalı olacaktır.

