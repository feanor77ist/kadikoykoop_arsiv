Avrupa Nyeleni Gıda Egemenliği Forumu Romanya’da toplanıyor
Avrupa’nın şimdiye kadarki en büyük gıda egemenliği buluşması Romanya’da başlıyor
Cluj-Napoca, 25 Ekim 2016– Avrupa’da şimdiye kadar düzenlenen en büyük gıda egemenliği etkinliği bu gün başlıyor. 40’ı aşkın ülkeden, beş yüzün üzerinde katılımcı, günümüzde en yüksek düzeyde şirketler tarafından kontrol edilen gıda ve tarım sistemlerimizi nasıl geri alacağımızı tartışmak için bir araya geliyor.
Gıda Egemenliği için 2. Nyéléni Avrupa Forumu 26-30 Ekim tarihleri arasında gerçekleşecek ve çiftçileri, balıkçıları, göçerleri, bahçivanları, gıda ve tarım işçilerini, araştırmacıları, aktivistleri ve daha bir çok kesimi bir araya getirecek.
Forum, tartışma oturumlarının yanı sıra bir “köylü” pazarını, film gösterimlerini, sürdürülebilir gıda üretimi ve hayli ihtilaflı bir altın madeni projesini içeren Roșia Montană dahil olmak üzere çevre adaleti mücadelesi içerisinde yer alan çeşitli saha ziyaretlerini de kapsayacak.
Gıda üretim ve tüketim modelleri, gıda dağıtımı, doğal kaynaklara ve müştereklere erişim hakkı, gıda ve tarım sistemlerinde çalışma koşullarının ve sosyal hakların iyileştirme meselesi Forum’un ana tartışma konularını oluşturuyor.
Gıda Egemenliği için 2. Nyéléni Avrupa Forumu’na Türkiye 30 kişilik bir delegasyon ile katılıyor. Ayrıca 8 kişilik tercüman ve gönüllü ekibi de delegasyona destek veriyor. Çiftçi Sendikaları Konfederasyonu’nun (Çiftçi-SEN) yerel örgütleyici olarak toplantı ve forumlar ile oluşturduğu delegasyon, Türkiye’de gıda egemenliği mücadelesi içerisinden gelen çiftçi,balıkçı, göçer, kentli tüketici grupları ve araştırmacılardan oluşan farklı kesimleri içeriyor. Çiftçi-SEN genel sekreteri ve Nyéléni Forumu Türkiye Delegasyonu Ali Bülent Erdem, “forum süreci ile birlikte aynı zamanda Türkiye’de farklı aktörleri kapsayan, tabandan örgütlenen ve ülke düzeyinde kendisini ifade edecek bir gıda egemenliği ağının temellerini atıyoruz”görüşünü dile getirdi.
Türkiye delegasyonu ile ilgili fikir ve görüşler için: ciftcisen@gmail.com
Ayrıca, İngilizce, Romence, Fransızca, Almanca ve çeşitli dillerde görüş ve bilgi almak için: communication@nyelenieurope.net
Nyéléni Forumu ve gıda egemenliği hareketi ile ilgili daha fazla bilgi almak için: www.nyelenieurope.net
Nyéléni Avrupa Forumu’nu Facebook ve Twitter (#nyeleni) üzerinden takip edin, yüksek çözünürlüklü fotoğraflar için Flickr sayfamızı ziyaret edin.
https://www.facebook.com/NyeleniEurope/ https://twitter.com/nyeleni_europe https://flickr.com/nyelenieurope
Forum programına ve haritaya ulaşmak için: http://nyelenieurope.net/index.php/program
 
yazının linki: http://www.karasaban.net/avrupa-nyeleni-gida-egemenligi-forumu-romanyada-toplaniyor/

Romanya’da gıda için büyük buluşma / Adnan Çobanoğlu
Avrupa La Via Campesina’nın (Çiftçi Yolu) örgütleyicilerinden olduğu “Gıda Egemenliği için 2. Nyeleni Avrupa Forumu” Romanya’da 25-30 Ekim’de gerçekleştirilecek . 5 gün sürecek foruma Avrupa’daki ülkelerin üretici örgütlerinden, tüketici örgütlerinden, gıda iş kolunda çalışan işçi örgütlerinden, mevsimlik çalışan tarım işçilerinden, balıkçılardan, göçerlerden, çobanlardan, yerli halklardan, kırsal araştırmacılardan, “Dünya Kadın Yürüyüşü”nden 1000’e yakın delege ve gözlemci katılacak.
Avrupa La Campesina’nın (Çiftçi Yolu) kurucu üyelerinden Çitçi-Sen de Romanya’da yapılacak olan “Gıda Egemenliği için 2. Nyeleni Avrupa Forumu”na katılımı örgütlemek ve Türkiye’de de bir “Gıda Egemenliği Hareketi” oluşturmak için harekete geçti. Çiftçi-Sen, Türkiye’nin farklı yerlerinden, “Nyelene Gıda Egemenliği Formu”nun disiplinine ve ruhuna uygun bir katılımı gerçekleştirebilmek için çaba sarf etti. Çağrılar çıkarttı, farklı illerde görüşmeler ve toplantılar yaptı. Şimdi de belirlenen delege ve gözlemcilerle Romanya’ya gitmeye hazırlanıyor.
Bu forum neyi amaçlıyor? 2011 yılındaki “Avrupa Gıda Egemenliği Forumu”nun sonuç deklarasyonu bu soruya net cevap vermekte.
“Biz de kapitalist sistemin tam anlamıyla bir yansıması olan küresel tarım modeline karşı çıkmak için Avrupa sosyal hareketlerinin -yaratıcı ve enerjik- cevabını sunuyoruz. Gıda sistemleri, birkaç tane ulus ötesi gıda şirketi ve az sayıda dev perakendeci tarafından kontrol edilen endüstriyel tarım modeline indirgendi. Sadece kar elde etmeyi amaçlayan bu model gereklilikleri karşılamamaktadır. Sağlıklı, alım gücüne uygun ve halk için faydalı olan gıda üretimi yerine bu model gitgide agroyakıt, hayvan yemi ya da sanayiye yönelik hammadde üretimine dayanıyor. Bu model, bir yandan, tarım arazileri ve bu arazilerden hayatını kazanan insanlar için büyük bir kayba yol açarken, bir yandan da meyve, sebze ve tahıl yönünden yetersiz ve sağlıksız bir beslenme biçimine sebep oluyor.
Bu endüstriyel üretim modeli, tükenebilir fosil yakıt ve kimyasal girdilere bağımlı, su ve toprak gibi kaynakların sınırlarını dikkate almayan, çok büyük ölçüde biyoçeşitlilik ve toprak verimliliği kaybına neden olan, iklim değişikliğine katkıda bulunan, binlerce insanı en temel hakların dahi tanınmadığı işleri yapmak zorunda bırakan ve hem çiftçilerin hem de, başta göçmen olmak üzere, işçilerin çalışma koşullarının kötüleşmesine yol açan bir modeldir. Bu model bizi doğa ile, saygılı ve sürdürülebilir şekilde kurulan bir ilişkiden uzaklaştırmaktadır”
“Ortak varlıklarımız olan toprağın, geleneksel, çoğaltılabilir köylük tohumların, hayvan ve balık türlerinin, ağaç ve ormanların, su, atmosfer ve bilginin metalaşmasına, patentlenmesine ve sermayeleşmesine karşıyız ve bunlara karşı mücadele veriyoruz.
Bu varlıklara erişim, piyasalar ve sermaye tarafından belirlenmemelidir. Bu ortak kaynakların insan hakları, kadın-erkek eşitliği gözetilerek toplumun tamamını kapsayacak şekilde kullanılmasını sağlamalıyız. Ortak varlıklarımızı sürdürülebilir şekilde kullanma sorumluluğumuzun farkında olmalı ve Toprak Ana’nın haklarına saygı duymalıyız.
Ortak varlıklarımızın yönetimi kolektif, demokratik olmalı ve toplumsal denetim süreçlerine dayanmalıdır. Gıda ve tarımsal üretim sistemlerimizi belirleyen kamu politikalarının değiştirilmesi mücadelemiz, bir yandan gıda sistemimizi – yerel, ulusal, Avrupa ve küresel ölçekte – belirleyen yönetişim yapılarını ve kamu politikalarını değiştirme, diğer yandan, şirketlerin iktidarının meşruiyetini ortadan kaldırma yönündedir. Kamu politikaları tutarlı, birbirini tamamlayıcı ve aynı zamanda gıda sistem ve kültürlerini koruyacak, teşvik edecek nitelikte olmalıdır.
Tarım ve gıda politikalarının; gıdaya erişim hakkına dayanması, açlık ve yoksulluğu gidermesi, temel insani ihtiyaçları karşılaması, İklim Adaleti’ne – hem Avrupa’da hem de küresel ölçekte – katkıda bulunması gerekmektedir. Gıda üreticileri için sabit ve adil fiyat garantisi verecek, agro-ekolojik tarımı teşvik edecek, dış maliyetleri gıda fiyatlarına yansıtacak ve toprak reformunu gerçekleştirecek nitelikte yasal düzenlemelere ihtiyacımız var. Bu politikalar Avrupa’da çiftçi nüfusunun artmasını sağlamalıdır.” (Deklarasyonun tam metni için.Bkz. http://www.nyelenieurope.net/sites/default/files/2016-06/NYELENI_Declaration_Turkish.pdf ) Deklarasyondan da anlaşılacağı gibi ‘gıda egemenliği’ sadece gıda ve tarım sistemlerinde değişime yönelik bir istek değildir, anti-kapitalist bir içeriğe sahip yeni bir toplumsal düzen hedeflemektedir.
 ***
8 maddede gıda egemenliği nedir?
1. Gıda egemenliği; kapitalizmin dayattığı gıda sistemine karşı durmaktır. Yerel tohumlara sahip çıkmak, tohumların patentlenmesine ,GDO’lu tohumlara ve ürünlere karşı mücadele etmektir.
2. Gıda egemenliği; ‘küresel İklim Krizi’ne gerçekçi çözüm sunmaktır. Daha az su,ilaç ve enerji kullanımı gerektiren ve dünyayı soğutacak bir üretim sistemi olan küçük aile tarımına sahip çıkmaktır. Öncelikli olarak yerelde üretip, yerelde tüketen ve mevsiminde üretip mevsiminde tüketen bir anlayışı hakim kılmaktır.
3. Gıda egemenliği doğanın ve tüm canlıların kimyasal ilaçlarla zehirlenmesine karşı çıkmak, kimyasal ilaç üreten şirketlere karşı mücadele etmek, ekolojik dengeyi korunmak demektir. (Bu kimyasal ilaçları üreten şirketlerin kimyasal silahları üreten şirketler de olduğunu düşündüğümüz de gıda egemenliği aynı zamanda barış mücadelesinin de bir parçasıdır.)
4. Gıda egemenliği tüm canlıların suya erişim hakkını savunmayı, suların ve su kaynaklarının özelleştirilmesine karşı mücadele etmeyi de içinde barındırır.
5. Gıda egemenliği; toprağa sahip çıkmak, tarım arazilerinin şirketler tarafından enerji ve maden yatırımları, otoyollar, konut ve fabrikalar için gasp edilmesine karşı mücadele etmek demektir.
6. Gıda egemenliği; insanların geçimini yok eden, dolayısıyla onları göçe zorlayan sermayenin ve metaların serbest dolaşımını değil; halkların özgür hareketini istemektir. Üreticiler ve tüketiciler arasında rekabet ve çatışma yerine işbirliğini ve dayanışmayı geliştirmektir. Tüm insanların, gıda sistemlerini nasıl örgütleyeceğini kolektif olarak karar vererek, kamu yararını ilgilendiren tüm konularda ve kamu politikalarında karar alma süreçlerinde katılımcı olabilmesini sağlamak ve bunun için mücadele etmek demektir.
7. Gıda egemenliği; tarım ve gıda politikalarının; gıdaya erişim hakkına dayanmasını, açlık ve yoksulluğun giderilmesini, temel insani ihtiyaçların karşılamasını, cinsiyetler arası eşitsizliğin kaldırılmasını savunmak ve bunun için mücadele etmek demektir.
8. Gıda egemenliği; “ortak varlıklarımızın yönetiminin kolektif ve demokratik olmasını, toplumsal denetim süreçlerine dayanmasını” amaçlayan yeni bir toplumsal düzen istemek ve bu toplumsal düzen için mücadele etmek demektir. Öyleyse şimdi; ‘gıda egemenliği hemen şimdi’ deme zamanıdır.
Kaynak : Birgün – 3 Ekim 2016

yazının linki: http://www.karasaban.net/romanyada-gida-icin-buyuk-bulusma-adnan-cobanoglu/


Bir Gıda Egemenliği Hareketi Yaratmak / Adnan ÇOBANOĞLU-Ali Bülent ERDEM
Tarımın endüstrileşmeye başladığı noktadan günümüze kadar yaşanan süreçte gelinen durum; üretimden pazarlamaya kadar gıdanın üzerinde giderek daha çok sayıda şirketin egemenlik kurmasıdır. Gıda sisteminin merkezinde şirketlerin olması; gıda, toprak, su ve diğer kaynaklarının birer metaya indirgenmesine, ekolojik tahribata neden olmuştur.
Bu gidişe dur diyenler, gıda sisteminin merkezine gıdaya üretenlerin ve ona ihtiyaç duyan halkların olması gerektiğine inananlar ve onun için uğraş verenler Avrupa 2.Nyeleni Gıda Egemenliği Forumunu, 42 farklı ülkeden 700 civarında delege ve gözlemciyle Romanya’nın Cluj-Napoca şehrinde 26-30 Ekim tarihleri arasında gerçekleştirdi. Türkiye’den katılımı Çiftçi-Sendikaları Konfederasyonu (ÇİFTÇİ-SEN) örgütledi.
ÇİFTÇİ-SEN Avrupa 2.Nyeleni Gıda Egemenliği Formu’na gidişi örgütlerken sorunu sadece “Foruma Katılım” olarak görmedi. Türkiye’de de “Gıda Egemenliği Hareketi” yaratılmasının bir ilk adımı olarak ele aldı. Bu amaçla İzmir, İstanbul, Ankara, Diyarbakır başta olmak üzere birçok yerde görüşmeler yaptı, toplantılar düzenledi. “Gıda Egemenliği Hareketi” içinde yer alabilecek kişilerle, kurumlarla görüşmeler yapmaya çalıştı, kurumların delege veya gözlemci olarak katacakları kişileri kendilerinin belirlemesini istedi. Salihli,Alaşehir ve Sarıgöl’de 100 ‘e yakın köyde mini forumlar ve söyleşiler yaparak Alaşehir’de “Üzüm Üreticilerinin Sorunları ve Gıda Egemenliği Formu” yaptı. Sonuçta Türkiye’nin farklı coğrafyalarından gelen üreticilerden, tüketici kooperatiflerinden, tohum derneklerinden, akademisyenlerden, göçerlerden, balıkçılardan, gönüllü çalışanlardan, ve gönüllü tercümanlardan oluşan 36 kişilik bir ekiple ile Nyeleni’ye gidildi.
La Via Campesina adına açılış konuşmalarını yapan 3 konuşmacı örgütten biri Çiftçi-Sen’di. Çiftçi-Sen adına konuşan Genel Sekreter Ali Bülent Erdem, Türkiye’de ki durum ve Ortadoğu’daki savaş nedeniyle mültecilik sorunuyla en fazla karşı karşıya kalan bir ülkeden geldiğini belirterek; çiftçilerin üretmelerine engel olan toprakları, suları kirleten, onları mülteci durumuna düşüren savaşa karşı barışın savunulmasının gerektiğinin altını çizdi.
A.Bülent Erdem; “Madencilik, İnşaat, yol, enerji yatırımları ve tarımın şirketleşmesi toprak gaspına neden olmakta, gerek yasa zoruyla, gerekse satın almalarla köylüler topraklarını kaybetmekte. Bu nedenle de yaşadıkları yerleri terk ederek mülteci olmak zorunda kalmaktadır” dedi.
Dünyanın her yerinde mülteciliğin önemli nedenlerden birinin de siyasal baskılar olduğuna ve demokrasi mücadelesini önemine vurgu yaptı.
“Son olarak mülteciliğin nedenlerinden biri de küresel iklim değişikliği olduğunu” söyleyen Erdem:” iklim değişikliğinin etkileriyle üretemeyen çiftçiler topraklarını terk ederek mülteci olmak zorunda kalmaktadır. Oysa dünyayı soğutacak olan kendi yerel tohumlarıyla, doğaya uyumlu üretim yapan küçük çiftçilerdir.” dedi.
Mültecilik bir sistem sorunudur ve bu forum çözüm önerilerinin ve mültecilerin örgütlenmesinin de tartışılacağı bir Forum olmalıdır” temennisiyle konuşmasını bitirdi.
5 gün boyunca Gıda Egemenliği kapsamında farklı konularda çalışma gurupları oluşturuldu. Formun katılımcıları merak ettikleri ve katkı sunmak istedikleri çalışma gruplarına katılarak düşüncelerini ifade ettiler. 5-6 çalışma gurubu aynı anda farklı yerlerde çalışmalarını sürdürdü. 9 dilde çeviri yapıldı.
Akşamları ise belgesel film gösterimleri ve gösterimlerin sonunda film hakkında söyleşiler yapıldı. Kendi kültürlerini bugün de yaşatan, yerleşik bir yaşama geçmemiş olan Türkiye’nin son göçerlerinden “Sarıkeçililer”in yaşamlarını anlatan belgesel de geniş bir katılımla ve ilgiyle izlendi. Gösterim sonrası Türkiye delegasyonundan “Sarıkeçililer” Göçerlerinin temsilcili Pervin Çoban izleyicilerden gelen soruları yanıtladı.(Bkz: http://www.karasaban.net NYELENİ’de Sarikeçililer Göçerleri: “DOĞANIN SAHİBİ DEĞİLİZ!..”)
Bir başka akşam La Via Campesina’nın kendi grup toplantısında Çiftçi-Sen Genel Başkanı A.Aysu tohum,Türkiye’deki tohumculuk kanunu, GDO’lar ve tohumun patentlenmesine dönük Türkiye’de yürütülen mücadeleler hakkında bir sunum yaptı.
Doğu Avrupa ve Asya ülkelerinin katılımcıları da ortak bir toplantı yaparak bu bölgelerde yaşanan sorunları, bu sorunların ortaklaştırılması ve birlikte mücadele yürütülmesini tartıştılar. Toplantıda Çiftçi-Sen Genel Sekreteri A.Bülent Erdem ve Çiftçi-Sen Genel Örgütlenme Sekreteri Adnan Çobanoğlu birer konuşma yaptılar.
A.Bülent Erdem özetle:” “Savaş, doğayı, insanları ve canlıları katlediyor, insanları topraklarını, evlerini ve geçimlerini terk etmeye zorluyor. Türkiye ve Avrupa’daki mülteci krizi savaşın bir sonucudur. Bu savaştan emperyalist ülke hükümetlerinin hepsi sorumludur. Hepimiz hükümetlerimize baskı yapmalı savaşın durdurulmasını istemeliyiz. Küresel gıda egemenliği hareketi için barışı savunmak hayati önem taşır, Bütün bu kötü gidişatı durdurmamız gerekmektedir. Biz, gıda egemenliği savunucuları olarak, mültecilerin hakları için mücadele ediyoruz ve onlara ‘ülkelerimize hoş geldiniz’ diyoruz. Mülteciliğe neden olan problemleri bir sistem sorunu olarak görüyoruz ve bu sistemi değiştirmemiz gerektiğine inanıyoruz. Bunun için mücadele ediyoruz. ” dedi.
Adnan Çobanoğlu özetle: “Toprak gaspı sadece Gıda şirketleri tarafından yapılmıyor, enerji, maden ve inşaat şirketleri de toprak gaspı yapıyor. Yatırım yapmak için köylünün elindeki toprağı yasa zoruyla, hükümetlerin aldığı kararlarla gasp ediyorlar. Ancak toprak gaspı bununla da sınırlı değil dolaylı olarak da toprak gaspı yapıyorlar. Enerji ve maden şirketlerinin havada, suda ve toprakta yarattığı kirlilik de dolaylı toprak gaspıdır. Yaratılan kirlilik nedeniyle sadece yatırım yaptıkları tarım toprakları değil o bölgedeki bütün tarım alanları yok ediliyor. Yaratılan kirlilik ve iklim değişikliği nedeniyle tarımsal üretim yapılamaz hale geliyor, toprak çölleşiyor, köylüler topraklarını terk etmek zorunda kalıyorlar. Bu da bir çeşit toprak gaspıdır. Bu nedenle “Gıda Egemenliği” kavramının içeriğini genişletmemiz, sermayenin dayattığı enerji ve maden politikalarına karşı mücadeleyi de bu kavramın içine almamız gerekir. Musul da kükürt fabrikasının bombalanması Türkiye de asit yağmuruna neden oldu. Hükümet 7 büyük kentte bu konuda halkı uyarmak zorunda kaldı. Aslında aynı şey jeotermal elektrik santralleri çalıştığında da geçerli. Kuyular açılırken ağır metaller toprağa ve suya karışarak toprağı öldürmekte. Elektrik santralleri faaliyete geçtiğinde de havaya su buharı ve kükürt dioksit salmakta, iklim krizinin nedenlerinden birisini oluşturmakta. Musul da bombalanan kükürt fabrikasının yarattığı kirliliğin ve zararın benzerini zaman içinde bu jeotermal elektrik santralleri de yaratacak. Yaratılan kirlilik asit yağmurları şeklinde Avrupa ve Asya’ya da taşınacak. Enerji politikalarına karşı çıkamaz, Savaşa “Dur ! ” diyerek Barış’ı örgütleyemezsek Dünya yok olacak.
Köylüler birbirine düşman değil ve ortak problemleri için dünyanın bir çok yerinde bir araya gelebiliyorlar. La Via Campesina dünyanın her yerinden 200 bin köylüyü harekete geçirebiliyor. Köylü enternasyonalizmi ve köylü dayanışması bu sorunların üstesinden gelebilir, Dünyanın yok olmasını engelleyebilir. Bu nedenle enerji politikalarına karşı mücadeleyi ve Savaşa Karşı Barış politikalarını savunmayı da “Gıda Egemenliği”nin içine almalı “Toprak Gaspı” içinde enerji ve maden yatırımlarının da tehlikelerine dikkat çekmeliyiz. Aksi takdirde yarın Dünya’yı yok etmiş oluruz.” dedi.
Türkiye delegasyonu İngilizce dağıttığı bildiride kısaca; “Ortadoğu’da kanlı ve haksız bir savaş tüm şiddetiyle sürüyor. Ortadoğu’ya demokrasi ve özgürlük götürme safsatasıyla yola çıkan emperyalist ülkeler, insanların çocuk yaşlı demeden katledilmesine, ekolojinin tahrip olmasına sebep oluyor. Özcesi, savaş Ortadoğu ve Türkiye’de büyük bir insanlık dramı ve ekolojik tahribat yaratıyor. Bütün dünyanın gözü önünde cereyan eden bu savaşı herkes sadece izliyor.” denildikten sonra “Gıda Egemenliği’ni savunan bizlerin buna seyirci kalması düşünülemez. Herkes kendi ülkesinde bu savaşın durması, barışın tesis edilmesi için aktif mücadele sergilemeli, dayanışma göstermelidir. Küresel gıda egemenliği mücadelesi açısından barışa sahip çıkmak bir zorunluluktur. Gıda Egemenliği için 2. Nyeleni Avrupa Sonuç Deklerasyonu’nda savaşın sona ermesi, barışın tesis edilmesi çağrısının yer alması dileğimizdir. “ diyerek Nyeleni ye katılanlara çağrıda bulundu.
Herkesin katıldığı son toplantıda Türkiye delegasyonundan Müfit Çıkrıkçıoğlu, 35 yıldır denizlerde avlanarak yaşamını sürdürdüğünü, endüstriyel balıkçılığın kendilerini iflasa sürüklediğini belirterek, küçük balıkçıların endüstriyel balıkçılar karşısındaki sorunlarını dile getirdi. Çıkrıkçıoğlu “endüstriyel balıkçılık sadece ‘çiftlik balıkçılığı’ değildir. Balık şirketleri büyük teknelerle avlanmakta, denizleri parsellemekte, deniz ekosistemini yok etmektedir. Ve piyasayı da bunlar belirlemektedir. Hükümetler balıkçılık düzenlemelerini yaparken bunlara göre yapmakta, küçük teknelerle avlanan balıkçıları düşünmemekte teşvikleri bu şirketlere vermektedir. Bu tür balıkçılığı da “endüstriyel balıkçılık” olarak ele almak bu şirketlere ve politikalara karşı mücadele etmek gerekir. Biz Türkiye’de sendikalaşarak bu mücadeleyi yürütmek istiyoruz.” diyerek sözlerini bitirdi.
 
Forumun bir günü saha gezilerine ayrılmıştı ama diğer yandan çalışma guruplarının çalışmaları da sürüyordu. Teknik nedenlerle saha gezilerine herkes katılamadı. Ancak katılım sayısı sınırı dolmadan adını listeye yazdırabilme fırsatı bulanlar bu saha gezilerine katılabildi. Saha gezileri 3 farklı grubun farklı yerlere gitmesi şeklinde gerçekleşti.
Bu gruplardan birisinin ziyareti Alunişu köyündeki agro-ekoloji okulu idi.(Bkz. http://www.karasaban.net Alunişu: Bir agroekoloji okulu deneyi. Abdullah Aysu-Fatih Özden)
2. grubun ziyaret ettiği yer ise 2000 yıldır altın çıkartılmaya çalışılan Rosia Montana bölgesiydi. (Bkz. http://www.karasaban.netAvrupa’nın en büyük altın madenine karşı mücadele Rosia Montana-Neşe Duman-Umut Kocagoz-Kutsi Yaşar)
3.grup ise Rodna Dağları’ndaki Rodnei köyüne dağlardaki koyun ağılı geleneği ve Romanya dağlarındaki biyoçeşitliliği görmeye gitti.
(Türkiye heyetinden bu gruba katılan olmadığından dolayı ayrıntılı bilgi veremiyoruz.)
Bu saha ziyaretlerine katılamayanlar ise Forum bölgesindeki çalıştaylara katılmaya
devam ettiler.)
Şimdi sıra Gıda Egemenliği mücadelesinin yaratılmasında.
 
yazının linki: http://www.karasaban.net/avrupa-2-nyeleni-gida-egemenligi-forumu-ve-bir-gida-egemenligi-hareketi-yaratmak-adnan-cobanoglu-ali-bulent-erdem/



Avrupa’nın en büyük altın madenine karşı mücadele: Rosia Montana / Neşe Duman – Umut Kocagöz – Kutsi Yaşar
2. Nyeleni Avrupa Gıda Egemenliği Forumu kapsamında, 28 Ekim cuma günü saha gezileri yapıldı. Biz saha gezisi olarak Avrupa’nın en büyük açık madencilik projesi olan Rosia Montana’ya gittik. Rosia Montana, Transilvanya bölgesinde yer alan Apuseni Dağları içerisinde bulunan bir köy bölgesi. Yaklaşık 2000 yıllık bir madencilik geçmişine sahip. Sovyet bloğu döneminde madencilik faaliyetleri devam etmiş, 2000 yılı itibari ile ise, "açık altın madeni" projesi, bölgenin başına bela olmuş.
Forum alanında Rosia Monta’naya yaklaşık 3 saatlik bir otobüs yolculuğu sonucunda ulaştık. Yolda çeşitli köylerden geçtik, dere boyunu takip ettik, tırmandık. Böylece Transilvanya bölgesinin köy yapısı ve tarımcılık faaliyetlerine dair bir izlenim edinme şansımız da oldu. Genellikle Türkiye’nin bir çok bölgesine benzer bir şekilde, evlerin toplu olarak yer aldığı, köy tipi ev ve bahçelere sahip olan bir yapısı olduğunu söyleyebiliriz.
Rosia Montana’ya geldiğimizde iki gruba ayrıldık. İlk grup, tarihi madencilik alanının bulunduğu, geleneksel madencilik faaliyetlerinin yapıldığı, aynı zamanda tarihi Roman galerilerinin, geleneksel maden tünellerinin ve galerilerinin, eski madencilik araçlarının yer aldığı bölgeyi gezdi. Yaklaşık 150 basamak inerek maden galerilerinin içerisine girdik, emek yoğun biçimde yapılan geleneksel madencilik faaliyetinin hangi koşullarda yapıldığına birebir tanıklık etme şansı bulduk.
Rosia Montana endemik çeşitliliği fazla, yerli tohumlara ve tarımsal çeşitliliğe ev sahipliği yapan bir bölgeyi ifade ediyor. Aynı zamanda bölge kültürel çeşitliliği zengin, tarihsel miras özelliğindeki evleri, tarihsel anıtları, 300km’yi aşan maden galerileri, 7km civarındaki tarihi Roma galerileri, arkeolojik kalıntıları ile, tam bir kültürel ve tarihi miras olma özelliği taşıyor.
Bölgede 3000’den fazla kişi yaşıyor. Tarım, el işçiliği ve turizm bölgenin temel geçim aktiviteleri. Yerel tohuma dayalı tarım, arıcılık, hayvancılık temel tarımsal faaliyetler. Bölgede 12 adet tematik turizm rotası bulunuyor.
Bölgedeki temel çatışma, altın rezervinin açık-altın madenciliği ile beraber Kanada kökenli Gabriel Resources adlı şirkete verilmesi, hükümetin de bu madencilik faaliyetini teşvik etmesi üzerine ortaya çıkıyor. Gabriel Resources, 2000 yılı itibariyle bölge üzerindeki niyetini açık ediyor. Bölgede yaşayan, tarım ve turizm ile uğraşan insanlar bu projeye karşı çıkıyor ve bu amaçla örgütlenmeye başlıyor. Örgütlenmeye başlamalarının bir diğer nedeni de bölgenin bir madenci köyü olması. Altın rezervi önce geleneksel yöntemlerle çıkarılırken iş gücüne dayalı, emek-yoğun ve sürdürülebilir bir çalışma tarzı vardı. Giderek artan makineleşme serüveni daha kolay daha basit yollarla altını ayrıştırmaya gidiyor ve iş gücü potansiyeli azalıyor. Bu açıdan, şirketin iş vaadi, aslında büyük bir işsizliği ve yerinden edilmeyi ifade ediyor. Ayrıca, madencilik faaliyetinin siyanür ile yapılma ihtimali de köylülerin karşı çıkışında bir etken; siyanürün doğa ve yaşam alanları üzerindeki olası etkilerinden haberdarlar.
Rosia Montana köyünde 2000 yılının Eylül ayında kurulan Alburnus Maior (Rosia Montana’nın Latince ismi), taban hareketi temelli bir STK. Alburnus Maior, kuruluşu ile birlikte bölgede yaşayan 300 köylü aileyi örgütlüyor ve altın madeni karşıtı mücadeleyi başlatıyor. ‘Save Rosia Montana’ (Rosia Montana’yı Koru) başlıklı ulusal ve Uluslar arası kampanyayı da yine bu örgüt yapıyor ve yaygınlaştırıyor. Bu kampanya ile beraber yerel bir yaşam ve üretim alanı mücadelesi hem Romanya çapında hem de uluslararası düzeyde görünürlük kazanıyor. Böylece köylü mücadelesi öğrencileri, akademisyenleri, işçileri, memurları, işsizleri bir araya getiren büyük bir çevre mücadelesine dönüşüyor. Bölgede’ki temel mücadele açık ve yer altı altın madencilik faaliyetini durdurmak; bölgeyi koruma alanı olarak tanımlamak ve kültürel ve tarımsal faaliyetlere öncelik verilmesini sağlamak üzerine kurulmuş.
2011 yılı ile beraber mücadelenin önünü kesmek amacıyla yeni bir yasa tasarısı gündeme geliyor. Bu tasarı ile beraber özel şirketlerin, maden alanı bölgesinde yer alan ve mülkiyet hakkına sahip köylüleri topraklarından zorla çıkarılması “kamulaştırma” adı altında mümkün hale getiriliyor. 2012 seçimlerine altın madeni projesini iptal etme vaadi ile katılan mevcut hükümet, seçimi kazandıktan sonra fikrini değiştiriyor ve 2013 yılı Ağustos ayında bu “kamulaştırma” yasasını gündeme getiriyor. Bu yasa tasarısına karşı Eylül ayı’nda başkent Bükreş’te başlayan eylemler bütün ülkeye yayılıyor. “Romanya Baharı” olarak da ifade edilen bu eylemler, 10 yıllık mücadele birikiminin başka bir aşamaya sıçraması olarak da düşünülebilir. Arap baharı, ve özellikle de Gezi’den ilham alındığını aktaran aktivistler de mevcut.
Rosia Montana mücadelesinin Uluslar arası kampanya şeklinde örgütlenmesinin sebeplerinden bir tanesi de, bölgeyi UNESCO Dünya Mirası listesi içerisine katmak ve küresel koruma altına almak; Romanya hükümeti’ne bu konuda baskı yapmak ve şirketin çekilmesini sağlamak. Bu strateji bugün için tutmuş görünüyor, çünkü UNESCO, Rosia Montana’yı Dünya Mirası Listesi için aday olarak kabul etmiş durumda. Bu, yaklaşık 7 yıllık bir mücadelenin sonucunda gerçekleşmiş. Bugün, şirket en azından faaliyet programından vazgeçmiş görünüyor; böylece bölgede proje için açılan bir takım şantiye alanları dışında herhangi bir tahribat olmadan kurtartılmış durumda olduğunu söyleyebiliriz.
Köyün içinde gezerken dikkatimizi çeken şeylerden bir tanesi şirketin köy içerisinde çeşitli biçimlerde varlık gösterme çabası. Şirketin bir ofisi, aynı zamanda bir restaurantı mevcut. Ancak köy, biz gezerken biraz boş izlenimini yarattı bizde. Sanki terk edilmiş bir Transilvanya köyü havası vardı. Şirketin basıkları ve yasalar ile oynadığı oyunlar, köylülerin bir kısmını kaçırmış veya bir süreliğine uzaklaştırmış izlenimini edindik. Şirketin köye girebilmek için “iş vaadinde” bulunduğunu, ancak köylülerin bu vaadi gerçekçi bulmadığı ve direndiğini öğrendik.
Gezimizin sonunda, Rosia Montana mücadelesi içerisinde yer alan bir ailenin evine misafir olduk; kendi ekinleri ile hazırladıkları yerel yemeklerden yedik; mücadele deneyimlerimizi ve temennilerimizi paylaştık. Aileye, La Via Campesina bayrağı hediye ettik. Cluj’a dönmek için yola çıktık.
—
 
Dönüş yolunda aklımıza Bergama, Ordu-Fatsa, Artvin-Cerratepe mücadeleleri geldi. Bu bölgelerde verilen maden karşıtı mücadeleler ile ne çok benzerlikleri vardı, hükümetler ile şirketlerin beraber faaliyet göstermesi; hükümetlerin şirketleri teşvik etmesi, gerekirse yasaları yeniden yapması açısından. Halkın iradesini yok saymak demek ki yalnızca Türkiye hükümetlerine özgü bir yöntem değildi, ancak baskı ve şiddetin boyutları bizim ülkemiz ile diğer ülkeleri pek yan yana getiremiyordu. Her biri kendi içinde doğal ve kültürel miras, yaşam ve üretim alanı olan kendi maden bölgelerimizi korumanın, korumak için daha iyi mücadele etmenin gerekliliği hissiyle yolculuğumuzu tamamladık.
 
Bilgi ve deneyimlerini bize aktaran Rosia Montana köylülerine, Via Campesina  Romanya örgütü Eco Ruralis ve Alburnus Maior aktivistlerine teşekkür ederiz.

Yazının linki: http://www.karasaban.net/avrupanin-en-buyuk-altin-madenine-karsi-mucadele-rosia-montana-nese-duman-umut-kocagoz-kutsi-yasar/

Alunişu: Bir agroekoloji okulu deneyi // Abdullah Aysu – Fatih Özden
“Gıda Egemenliği İçin 2. Nyeleni Avrupa Forumu” Romanya’nın Cluj-Napoca şehrinde 26-30 Ekim tarihleri arasında kırktan fazla ülke delegasyonunun katılımıyla gerçekleşti. Tematik toplantılarla, çalıştaylarla, belgesel gösterimlerle, saha gezileri ve kültürel aktivitelerle dolu bir beş gün geçirdik forumda.
Forumun dördüncü gününde yaklaşık bir saat on beş dakika sürecek bir yolculuktan sonra agro-ekoloji okuluna ulaşacağımızın bilgisiyle yola koyulduk. Otobüsümüzde birçok ülkeden insan vardı. Öncelikle belirtmeliyim ki, yol boyunca kırsal peyzaj çok güzeldi. Her yer yeşil, tepelerde orman-koruluklar, ağaçların bittiği yerde meralar ve tarlalar muhteşem bir uyum içindeydi. Söylenen zamana yakın bir sürede varmamız gereken mekâna geldik. Geldiğimiz mekân, Alunişu Köyü. Romanya’nın en temiz havaya sahip üç yerinden biri. Köyden ayrı bir agro-ekoloji okulu yoktu. Köye yedi yıl önce yerleşen Lars ve Robin çiftinin köylülerle iç içe geçerek, sürdürülebilir değerlere ve yaşayarak öğrenmeye dayalı oluşturdukları uygulamaya agro-ekoloji okulu adını vermişler. Biz bu çiftin ve iki farklı köylü ailenin konuğu olduk, ağırlandık, bilgilendirildik. Yaşamlarını, ne ürettiklerini, nasıl ürettiklerini, ne için ürettiklerini, kimin için ürettiklerini bizimle samimi bir şekilde paylaştılar. 
Bizde edindiğimiz bilgileri ve gözlemlerimizi sizlerle paylaşalım istedik.
Köye geldikten sonra kafilemiz üçe bölündü. 1 saat 30 dakikada üç ayrı mekânı ziyaret edecek, sonra dağıldığımız bu noktada bir araya gelecektik.
İlk Uğrak
İlk uğradığımız mekânın sahibi aynı zamanda köyün rahibi. Rahipliğin yanı sıra çiftçilik de yapıyor. Adı, Berde Szilard. Onu dinliyoruz.
“50 koyunum var. Koyunların sütünden peynir yapıyorum. 6 yıl önce peynir yapmaya başladım. Üretimimizi aile olarak yapıyoruz. İşçi çalıştırmıyoruz. Ürettiğimiz peyniri uzun süre bekletebiliyoruz. Köyün komin olarak kullandığı 250-300 hektar civarında merası var. Koyunlar orada otluyor. Aile ihtiyacı kadar sebzeliğimiz var. Çapa makinesi ile toprağı işliyoruz. Yılda 50 litre Palinka (ev yapımı geleneksel bir içki) yapıyoruz. Palinkanın satışını kapıda yapıyoruz. Pazara götürmüyoruz. Peyniri Cluj’a götürüp satıyoruz.”
Peynirleri gerçekten çok lezzetliydi. Peynir neden bu kadar lezzetli, diye soruldu. “Yıllardır aynı peyniri yaparak tecrübe kazandım. Farkı, tecrübe ile yaratıyorum” dedi. Bu arada gruptan isteyenler peynir aldılar. Bunlardan birisinin almak istediği ve diğerlerinden farklı olduğu anlaşılan peyniri Szilard nazikçe satamayacağını çünkü o peyniri çocuğu için ayırdığını söyledi. Öncelik tabii ki ailenindi.
Alunişu’da üretilen sütü alan yerel toplayıcı bunun ekonomik olmaktan çıktığını sebep göstererek sütü almayı kesince, Szilard kendi ürettiği sütün dışında köyden de süt toplayıp peynir yapmaya başlamış. Bu kararın köy içinde ortalama 1-2 sığırı olan birçok küçük işletme için hayati bir nitelik taşıdığını da otobüsle köye gelirken bize rehberlik eden Robin’den öğrenmiştik.
Szilard koyunları hakkındaki sorulara ise; “Turkana cinsi koyun yetiştirdiğini, Turkana’nın yerel bir ırk olduğunu, 35-40-50 kg’a varan ağırlıkta ve günlük 0,5-1 litre süt verdiğini,koyunların evin bahçesinde yer alan elma ağaçlarının altında ve komüne ait merada otladıklarını”söyleyerek cevap verdi.
Aile başlıca karbonhidrat ihtiyacını Polenta (mısır unundan yapılan ekmek yerine tüketilen geleneksel gıda), makarna, patates, pirinç ve az miktarda ekmek tüketerek karşılıyor. Beş kişilik aile 2 kiloluk ekmeği bir haftada tüketiyor. Polentayı, makarnayı ve ekmeği çoğunlukla kendileri yapıyorlar.
 
 
Bir başka ziyaret
Robin-Lars Veraart ailesi bu köye sonradan, yaklaşık yedi yıl önce gelip yerleşmişler. Hollanda asıllı bir aile. Robin bir veteriner ve köye yerleşmeden önce büyük endüstriyel hayvancılık işletmelerinde çalışmış. Hormonlara, ilaçlara dayalı olarak yaptığı işi sorgulamasıyla başlamış hayatlarına dair aldıkları değişim kararı. Onlar anlatıyor: “Burası hem köyle hem doğayla uyumlu bir çiftlik. Gönüllüler burada çalışıyor. İlham alıyor. Burada bir topluluk kurmaya devam ediyoruz.”  Çift, köye ilk geldiklerinde neyi nasıl yapmaları gerektiğini köylülerden öğrendiklerini belirttiler. Dışarıdan gelenler olarak, köylülerin bilgi ve deneyimlerine daha başlangıçta bu kadar değer vermeleri onlarla doğru bir kanaldan, sağlıklı bir iletişim kurmalarında etkili olmuş.
Evlerinde bisiklet pedalını çevirerek çamaşır makinelerini çalıştırıyorlar. Çamaşır yıkamak için elektrik kullanmıyorlar. Uzunlamasına evleri var bu köyün. Evlerin altında ürettiklerini ve yiyeceklerini sakladıkları kilerleri, evin bitiminde birkaç hayvanın bakılabileceği kadar bir ağıl, devamında işledikleri arazileri yer alıyor. Buraya kadar olan çaba ve üretimler kendi ihtiyaçlarını karşılamaya yönelik. Bunun dışında 40-50 hektar arazileri daha var. Arazilerinde hayvanları için tritikale üretiyor, üzüm, ceviz, elma gibi meyveler ile mevsime göre sebzeler yetiştiriyorlar. Çiftlik kendine yeterlilik üzerine kurgulanmış, ancak üretemedikleri bir takım ihtiyaçlarını genellikle meyve satışıyla karşılıyorlar. Bunları da kendilerinin yetiştiremediği ve üretemediği diğer ihtiyaçlarını karşılamak için satma amaçlı üretiyorlar. İhtiyaçlarını burada üretip, sattıklarıyla karşılıyorlar.
Bu durumu; “Gıda egemenliği bizim için önemli, bu nedenle, meyve ve sebzeyi öncelikli olarak ihtiyaçlarımızı karşılama amaçlı üretiyoruz. Fazlasını daha çok işleyerek satıyor, diğer ihtiyaçlarımızı karşılamada kullanıyoruz,” diye açıklıyorlar.
Dünyanın farklı bölgelerinden gelen gönüllüler bir haftalık bir program içinde geleneksel geçimlik çiftçiliği yaşayarak öğreniyorlar. Bu bir hafta içinde gönüllüler organik bahçecilik, ekim-dikim, toprak yönetimi, kompost hazırlama, zararlılarla mücadele, budama gibi bitkisel üretime yönelik faaliyetlere katılıyorlar. Ayrıca konserve, reçel, peynir, yoğurt, tereyağı, şarap yapımını öğreniyorlar.
Üretimlerinde doğayı ve toprağı koruyarak üretmek ana ilkeleri. Pazar ve girdide bağımsızlığı esas aldıklarını belirttiler. Bu amaca yönelik bir yaşam tarzı kurguladıklarını anlattılar. Bu çiftliğin ülkemizdeki organik veya agroekolojik yöntemlerle üretim yapan ve gönüllüleri de üretime katan uygulamalardan temel farkının, köyden izole olmadan köyün bir parçası olmayı çok iyi becerebilmesi olduğunu söyleyebiliriz. Köy, köylüler ve yerel geleneksel bilgi bu okulun önemli bir parçası.
Üçüncü ve en şen uğrak
Üçüncü ziyaretimizi köyün yaşlı kadınlarından birisi olan Marioara’nın evine gerçekleştirdik. Yaşlı kadının bahçesinde hazırlamış olduğu masada sunduğu lokmalar eşliğinde palinkalar içildi. Marioara’nın şenliği, ikramlarındaki ısrarı soğumaya başlayan havayı ısıttı. Bol kahkahalar atıldı. Yaşlı kadının üretim ve yaşamları hakkında verdiği bilgiler önceki anlatımlarla benzerdi. Diğer iki uğrak yerindeki serbestçe gezen horozlu aile şeklindeki tavuklar burada da ortalıkta özgürce geziniyor ve eşeleniyordu.
Son ziyaret
Akşamın alaca karanlığı çökmek üzereyken son ziyaretimizi meraya yaptık. Merada çoban sırtında hayvan postundan yapılmış kepeneği, hoş bir biçimde çaldığı kavalıyla karşıladı bizi. Oldukça hoş bir karşılama oldu bizim için. Yaşlı çobanın bir de genç çoban oğlu vardı yanında. Genç çoban, çobanlıkla ilgili sorunları aktardı. “Meraların özelleştirildiğini, şirketlerin meraları ele geçirdiğini, şirketlerin bu hamlesinin kendi komin meraları üzerinde ciddi basınç yarattığını, meralarını kaybedebilecekleri, şirketlere kaptırma endişesini taşıdıklarını” aktardı. Genç çoban halihazırda yaşadıklarını, “Şu anda bu merada hayvan otlatabilmek için devlete 1300 Euro ödediklerini, bunun maliyetlerini artırdığını, şirket basıncı devam ederse kiralama fiyatının daha da artacağını bunun sonucunda çok sevdiği halde çobanlık yapamayacağını” söyleyerek bizlerle paylaştı.
Köye ve çevresine hakim konumda bulunan meradan bakıldığında ilk dikkati çeken şeylerden birisi de köyün hemen yanı başındaki araziye kurulu büyük güneş enerjisi santraliydi. Tarım arazileri burada da enerji üretimi için kullanılıyordu. Çin’li bir yatırım şirketi tarafından yapılan bu santralin köye enerji de dahil olmak üzere hiçbir katkısı yoktu.
Günün sonunda güzel duygularla Alunişu’dan ayrıldık. Dönüş yolunda ise tatlı yorgunluğumuza gördüklerimizle ülkemiz arasında kurduğumuz kim paralellikler eşlik etti. Bu paralelliklerin bir kısmı olumsuzluklara dair olduğu gibi aynı zamanda umuda da dairdi. Köy ve köylüler üzerindeki baskılar nasıl her yerde ortaksa, umudu ayakta tutacak ve büyütecek mücadelede ortak olmalıydı.

Yazının linki: http://www.karasaban.net/alunisu-bir-agroekoloji-okulu-deneyi-abdullah-aysu-fatih-ozden/

NYELENİ’ de Sarıkeçililer Göçerleri: “DOĞANIN SAHİBİ DEĞİLİZ!..”
Romanya’nın Cluj,Napoca şehrinde yapılan Avrupa 2.Nyeleni Gıda Egemenliği Forumu “Gıda Egemenliği” kavramının içerisinde yer alan  farklı tematik konuların tartışıldığı çalışma gruplarıyla devam etti. Türkiye’den Nyeleni formuna ÇİFTÇİ-SEN’in örgütleyeciliğiyle katılan ekip Nyleni formunun üçüncü büyük grubuydu. Üreticiler, tüketici kooperatiflerinden gelenler, akademisyenler, göçerler, balıkçılar, gönüllü çalışanlar, ve gönüllü tercümanlar dan oluşan 36 kişilik ekip Nyelene’ye giden otobüsün yolcularıydı.
Gıda Egemenliği’ne ilişkin farklı belgesel filmlerin gösterildiği bölümde, kendi kültürlerini bugün de yaşatan, yerleşik bir yaşama geçmemiş olan  Türkiye’nin son göçerlerinden  “Sarıkeçililer” yörüklerinin yaşamlarını anlatan belgesel geniş bir katılımla izlendi. Belgeselin izlenmesinden  sonra Türkiye delegasyonundan  “Sarıkeçililer” Göçerlerinin temsilcili Pervin Çoban izleyicilerden gelen soruları yanıtladı.
Pervin Çoban “Bizim evimiz bulunduğumuz her yerdir. Eğer ben şimdi buradaysan burası benim yurdumdur. Biz yüzyıllardır doğanın bir parçası olarak yaşarız. Bizim herhangi bir kişiden, herhangi bir ağaçtan, herhangi bir keçiden ne farkımız var ki..? İki ayağımız var diye mi kendimizi onların sahibi zannediyoruz?
Bizde kadın erkek eşittir. Biz her türlü ihtiyacını doğada görürürüz. Biz  çocukluktan başlayarak yılda 150 ye yakın doğum görürüz. Bizim gibi çocuklarımızda  ana rahmine doğa da düşmüşlerdir. Doğumun da  ölümün de doğanın bir parçası olduğunu yaşamlarımız boyunca gözlemleriz. Hepimiz doğanın sahibi değil, parçası olduğumuzu doğuştan biliriz. Gıda Egemenliği böyle bir yaşam tarzıdır. Bizim bu yaşam tarzımızı yok etmek istiyorlar. Biz buna karşı direniyoruz, kültürümüzü korumaya çalışıyoruz. Bugün burada bu nedenle bulunuyorum”
29-Ekim-2016
Cluj-Napoca-Romanya
ÇİFTÇİ-SEN Haber Bürosu

yazının linki: 
http://www.karasaban.net/nyeleni-de-sarikecililer-gocerleri-doganin-sahibi-degiliz/



Ötekileştirilmiş Halkların Nyéléni 2016 Bildirisi
Çeviri: Ekin Kurtiç- « Gıda Egemenliği, erkek ve kadınlar, halklar, farklı ırk toplulukları, sosyal ve ekonomik sınıflar ve jenerasyonlar arasında baskı ve eşitsizliğin olmadığı yeni toplumsal ilişkiler anlamına gelir. »  Nyéléni Mali Deklarasyonu 2007
Bu cümle bize, gerçek bir gıda egemenliğine, yani gıda üretim, işleme ve tüketme hakkına sahip olmak ve bunlar üzerinde hak sahibi olmak için kadın ve erkek, siyah ve beyaz ve melez, zengin ve yoksul, genç ve yaşlı arasında adaletin var olması gerektiğini söylemektedir.
500 yıldır varolan baskı göz önüne alındığında, 500 yıllık bir direnişin ardından ve 500 yıllık dirençli eylemliliğimizin içinde, biz sesimizin ŞİMDİ duyulması için mevcut doğal hakkımızı yeniden ilan ediyoruz.
Gıda egemenliğindeki egemenlik kavramına bakacak olursak, kendimize, “Ortak amacımız olan ‘herkes için Adalet idealini’ unuttuk mu?” diye sormamız gerekir.
Her canlı için Adalet. Yeryüzünün ekolojisi için Adalet. Toprak Ana içinde beraberce varolma ve büyüme hakkında doğuştan sahip olan tüm farklı hikayeler, vizyonlar ve çıkarları biraraya getiren ve ön plana çıkaran Adalet.
Bu forumun belirlediği kategori olan ötekileştirilmiş halkları oluşturanlar olarak bizlere, bu buluşmada gerçek bir ses olarak sayılmayacağımız, « hali hazırda varolan bir grup »  olmak için gelecek foruma kadar beklememiz gerektiği etkin bir şekilde söylendi. Düşünün, bu durum bizim atalarımızdan birinin adını alan bir forumda ortaya çıktı.
Bu karar bizim orijinal değerlerimizi yansıtıyor mu? Bu karar, organik bir hareketin gelişimini sağlayan herşeye uyma, onu geliştirme, içerme ve yansıtma kapasitesini gösteriyor mu?
Biz, Avrupa bağlamında ifade edildiği şekliyle gıda egemenliği için yeni bir çerçeve oluşturmayı talep ediyoruz. Bu talep, «hali hazırda varolan bir grup »  olarak – ve bu zamana kadar görünmez kılınmış olan ve sesi olmayan bir grup olarak – karar alma mekanizmalarına erişimi içeriyor.
Bu durumun neden ortaya çıktığını ve neden görülemediğimizi ve duyulamadığımızı incelemeli, üzerine düşünmeli ve meydana çıkarmalıyız. Mevcut alanların ve süreçlerin, neden Yeryüzünün egemen halklarının bütün topluluklarını, söylemlerini ve eleştirel yaklaşımlarını içermediğini incelemeliyiz.
Eğer kendi iç mekanizmalarında ötekileştirilmiş olanlar için açıklama, farklılıkları ifade etme ve yaratıcılığı canlandırma yolları yoksa “Gıda Egemenliği” hareketi 2016 ve 2021 yılları arasında nasıl büyüyecek?
Bu buluşmada bulunan tek tek herkesi, kolektif bilincimizi gözden geçirmek ve burada olamayanları (sokakta yaşayanları, gıda sektöründeki sıfır saat işçilerini, engellileri, mültecileri, geleneksel pazarlardaki satıcıları, Karayipler, Afrika ve Asya’dan gelen misafirleri) içermek konusunda bize katılmaya davet ediyoruz. Bizim yerimize karar almanız için güvenilen ve iktidar ve ayrıcalık tanınmış olan sizlerden bizi duymanızı talep ediyoruz! Bu meclis önünde doğru ve Yeryüzünde adil olanı yapın.
Bizimle ilişkiye geçerseniz,
Tüm planlama mekanizmalarında açık süreçler inşa edersek,
Vizyonlarımız konusunda hesap verebilir kalırsak, Gıda Egemenliği hareketini birlikte geleceğe taşıyabiliriz.
 
 
Metnin orijinali: http://nyelenieurope.net/news/marginal-peoples-nyeleni-europe-2016-statement

yazının linki: http://www.karasaban.net/otekilestirilmis-halklarin-nyeleni-2016-bildirisi/


Avrupa Devletlerine çağrı : “Şirket suistimallerini durdurun”
Romanya Cluj-Napoca’da, Nyeleni Avrupa Gıda Egemenliği Forumu için bir araya gelen 600 kişi şirket suistimalini durdurma çağrısında bulundu ve kendi hükümetlerine, dev tarım ve gıda şirketleri ve onların finansörleri dahil olmak üzere tüm ulus ötesi şirketlerin yaptıkları insan hakları ihlallerinden sorumlu tutul
maları için bağlayıcı bir Birleşmiş Milletler Anlaşması’nı destekleme çağrısı yaptı.
Artık yeter! 2015 yılında her hafta, yıkıcı sanayiler ve şirketlere karşı toprak, orman ve nehirlerini savunan en az üç kişi öldürüldü. Yani toplamda 185 kişi öldürülmüştür. Bu, kayıtlara geçen en yüksek sayıdır ve 2014 yılından %59 daha fazladır.
Şiddet, zorla yerinden edilme, gözdağı verme ve suçlulaştırma, ulus ötesi şirketlerin – aynı zamanda büyük tarım şirketlerinin, yerel elitlerin ve hükümetlerin – sıklıkla kullandığı pratikler haline geldi. Bu şiddet, doğanın özelleştirilmesi, toprağın az sayıda elde toplanması ve gıda zincirindeki giderek artan şirket kontrolü ile bağlantılıdır. Endüstriyel gıda sistemi, tarım ve gıda işçilerini, , özellikle belgesiz olan ve toprakları üzerinde resmi hakları olmayanları, sömürür.
Ulus öteis şirketler ve insan hakları konusundaki bağlayıcı BM anlaşması, bu zararların giderilmesi yolundaki ilk adımdır. Bu hafta, 24-28 Ekim tarihlerinde, Genevre’deki BM İnsan Hakları Konseyi’nde tüm dünyadaki hükümetler, şirketleri insan hakları ihlalleri konusunda sorumlu tutabilmek için bağlayıcı bir anlaşmayı destekleme şansına sahipler. Avrupa Devletleri, şirket suistimallerini hemen durdurmak için bağlayıcı bir anlaşma üzerinde aktif ve yapıcı şekilde müzakere etmelidir!
Cluj-Napoca, 27 Ekim 2016
Çeviri: Ekin Kurtiç

yazının linki: http://www.karasaban.net/avrupa-devletlerine-cagri-sirket-suistimallerini-durdurun/


Romanya’daki Avrupa Buluşması sonlandı: Gıda Egemenliği Doğu Avrupa’da Kökleniyor
Romanya'nın Cluj kentinde gerçekleşen 2. Nyéléni Avrupa Gıda Egemenliği Forumu sona erdi. Forum, özellikle Doğu Avrupa bölgesi için öenmli bir yan yana gelişi ifade ediyordu. Forum'un sona ermesine ilişkin Nyéléni Avrupa Hareketi'nin yayınladığı haberi Ekin Kurtiç'in çevirisi ile paylaşıyoruz. 
 
CLuj-Napoca, 31 Ekim – Endüstriyel sisteme karşı ve tarım ve köylüler için adil ve sürdürülebilir bir gelecek için verilen mücadele, bu hafta gerçekleştirilen Avrupa’daki en büyük gıda egemenliği forumu ile beraber büyük bir sıçrama yaşadı. [1]
 
2. Nyéléni Avrupa Gıda Egemenliği Forumu’nda buluşan ve 40’dan fazla ülkeden gelen katılımcılar beş gün süren tartışmalarla beraber gıda sistemini geri alma, yeniden yerelleştirme ve gıda egemenliği platformlarını çeşitlendirmenin altyapısını hazırladı. Buluşmada, gıda sisteminde yer alan birçok farklı katılımcı – çiftçiler, gıda ve tarım işçileri, sendikalar, araştırmacılar, aktivistler, balıkçılar, göçebe topluluklar, yerli halklar, tüketiciler ve insan hakları savunucuları – yer aldı.
 
Bu forumun önemli kazanımlarından biri de Doğu Avrupa ve Orta Asya örgütlerinin Batı Avrupa örgütleri ile yakınlaşması oldu.

Romanya’daki ev sahibi örgüt olan Eco Ruralis’ten Ramona Duminicioiu, “Doğu Avrupa’daki birçok ülke Romanya gibi: çok büyük ve canlı, fakat bir o kadar da korunmasız köylü popülasyonuna sahipler. Doğu Avrupa köylüleri, küresel sermaye tarafından gerçekleştirilen toprak gaspı ve ucuz toprak yatırımları sebebiyle tehlike altındadır. Bu hafta boyunca, bölgesel kolektif bir mücadele başlattık ve Batı Avrupa’daki gıda egemenliği hareketinin koordinasyonun gücünü arttırdık. Doğu Avrupa ve Orta Asya’daki gıda egemenliği hareketi güçlü olursa, hareket tüm Avrupa’da bir bütün olarak güçlü olur” dedi.
 
Urgenci Genel Sekreteri Jocelyn Parot, “Avrupa çapında milyonlarca tüketici, agroekolojiye dayanan alternatif tarım modellerini destekliyor. Onlar, gıda zincirlerinin demokratik kontrolünü geri kazanma mücadelelerinde çiftçilere katılıyorlar. Kamu politikalarında, yıkıcı ticari zorunlulukları dayatılması yerine, onların inisiyatiflerinin korunması yönünde bir değişim olması için çağrı yapıyorlar. Bu forum, tüketici örgütlerinin gıda egemenliği hareketi içinde bir strateji geliştirebilmesi için çok önemli bir adım oldu” açıklamasında bulundu.
 
Endüstriyel gıda sisteminin yıkıcı sömürüsü ile mücadele etmek için forum tarafından birkaç temel eylem seçildi. Bunlar şu stratejileri içeriyor: tarım işçileri – ve özellikle göçmen işçiler – için adil ve eşit haklar edinme, doğal kaynakları (toprak, su ve yerlilerin toprak mülkiyeti hakkı gibi) şirketler yerine yerel halklara veren kamu politikalarının sağlanması, yerel ve sürdürülebilir gıdayı öncelik olarak alan gıda dağıtım sistemlerinin oluşturulması, şirketleri ve insan haklarını düzenleyen bağlayıcı bir BM anlaşması için baskı yapılması [2] ve ötekileştirilmiş halkları temsil eden daha kapsayıcı bir hareket oluşturulması. Bu eylemlerin merkezinde, radikal bir biçimde yerel, kapsayıcı ve sürdürülebilir bir tarım yaklaşımı olarak agroekoloji yer alıyor.
 
Gıda politikaları tartışmalarında pek görülmeyen bir şekilde, Türkiye delegasyonunun barışı savunmanın hayati olduğunu belirtmesi ile beraber savaş ve etkileri dile getirildi.
 
Türkiye Çiftçi Sendikaları Konfederasyonu'ndan (Çiftçi-SEN) Ali Bülent Erdem, “Savaş, insanları topraklarını, evlerini ve geçimlerini terk etmeye zorluyor. Türkiye ve Avrupa’daki mülteci krizi savaşın bir sonucudur. Biz, gıda egemenliği savunucuları olarak, mültecilerin hakları için mücadele ediyoruz ve onlara ‘ülkelerimize hoş geldiniz’ diyoruz. Küresel gıda egemenliği hareketi için barışı savunmak hayati önem taşır” dedi.
 
Avrupa çapında yükselen milliyetçiliğin karşısında, Doğu ve Batı ülkelerinden insanlar olarak bir araya geldik ve el ele verdik. Yakın zamanda AB ve Kanada arasında imzalanan CETA anlaşması gibi, zehirli serbest ticaret anlaşmaları görüşmelerinin arasında, dayanışmamızın merkezine gıda egemenliğini koyarak bir arada duruyoruz.
——
Çeviri: Ekin Kurtiç
 
Basın iletişim: communication@nyelenieurope.net
 
Forumdan en iyi fotoğraflar seçkisi için:https://www.flickr.com/photos/nyelenieurope/albums/72157674492450151
 
[1]Forum hakkında daha fazla bilgi ve forum bloğu için: http://nyelenieurope.net/blogve http://nyelenieurope.net/news
 
Gıda egemenliği nedir?  http://nyelenieurope.net/food-sovereignty
 
Bu seneki forum Avrupa’da gerçekleşse de, bu hareket küreseldir. Nyéléni hareketi 2007 yılında Mali’de ortaya çıkmıştır ve gıdanın yerel ve demokratik yönetimi – gıda egemenliği için mücadele eden küresel bir harekettir. Nyéléni hareketinin tarihi ile ilgili daha fazla bilgi için: http://nyelenieurope.net/nyeleni-history
 
[2] Bu anlaşma küresel tarım şirketlerinin gücü bağlamında özellikle geçerlidir. Şirketler ve insan hakları hakkında bağlayıcı bir BM anlaşması konusunda Nyéléni Avrupa destek açıklaması için: http://www.karasaban.net/avrupa-devletlerine-cagri-sirket-suistimallerini-durdurun/
 
[3] Agroekoloji nedir? http://www.eurovia.org/main-issue/agroecology-environment/ ve http://www.foodsovereignty.org/forum-agroecology-nyeleni-2015/
 
[4] http://nyelenieurope.net/blog/solidarity-war-and-peasants-rights-solidarity-statements-nyeleni-forum
 
Metnin İngilizce orijinali için: http://nyelenieurope.net/news/pan-european-forum-romania-wraps-food-sovereignty-takes-root-eastern-europe-0

yazının linki: http://www.karasaban.net/romanyadaki-avrupa-bulusmasi-sonlandi-gida-egemenligi-dogu-avrupada-kokleniyor/

